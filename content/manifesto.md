Title: e-privacy: il manifesto
Date: 2002-04-03 10:20
Category: 2002
Tags:  manifesto
lang: it
Summary: Il manifesto di e-privacy
Slogan: _"La paranoia è una virtù." - Anonimo, 1984_

È il 27 Aprile 2002 a Firenze quando nel Salone de' Dugento di Palazzo
Vecchio, si apre il primo Convegno italiano sulla e-privacy sul tema
della riservatezza e i diritti individuali in Rete. 

Il diffondersi dell'uso generalizzato di internet e della
comunicazione elettronica crea nuovi rischi legati al controllo ed al
monitoraggio della vita privata dei cittadini, apre nuove e
gravi possibilità di violazione della riservatezza e dei diritti
individuali. È sorprendente osservare come George Orwell, nel suo
romanzo "1984", descrisse ben 54 anni fa tecniche di censura e
controllo generalizzato della vita privata che, pur terrorizzanti,
sono assai meno potenti di quelli attualmente disponibili e talora
utilizzate.

In questi anni abbiamo assistito ad un aumento di interesse delle
istituzioni nazionali e internazionali, appartenenti a stati ed
ordinamenti che nella maggior parte dei casi dicono di fondarsi sulla
libertà degli individui, all'uso di mezzi di indagine di polizia e di
repressione dei reati senza una equivalente ed equilibrata attenzione
alla difesa dei diritti del cittadino dentro e fuori la Rete.

Questi diritti, ed in particolare la riservatezza e la libertà di
espressione, che sono messi a rischio da alcune tecnologie possono
essere difesi e garantiti da altre tecnologie, spesso meno note e
pubblicizzate al grande pubblico, o talvolta apertamente
criminalizzate.

Il convegno si propone di sensibilizzare i cittadini e le istituzioni
su questi temi di grande rilevanza civile e di esaminare sia le
possibilità di una contemporanea salvaguardia dei diritti individuali
e collettivi, sia le modalità con cui i diritti individuali possono
essere esercitati e garantiti.

## Il Progetto Winston Smith

«Ma chi è questo Winston Smith? …Ah, ricordo, Winston Smith è il
protagonista del romanzo "1984" che alla fine viene schiacciato dal
sistema del Grande Fratello.»

«Nel libro c'erano solo telecamere e microfoni; al giorno d'oggi ci
sono telecamere grandi quanto un bottone, e la città ne è piena. Ci
sono computer, telefoni cellulari, scanner biometrici, satelliti, GPS,
bancomat, carte fedeltà, internet.»

«Che uso può esserne fatto ? O magari che uso ne viene già fatto ?»

«Hmmmmm… forse sarà bene che cominci a preoccuparmene, magari
posso fare qualcosa per difendere la mia privacy!»

Il Progetto Winston Smith raccoglie persone che hanno deciso di
portare avanti gli scopi del progetto in forma anonima e collettiva.

L'anonimato è una delle cifre distintive del Progetto Winston Smith
perché si riconosce in questa una delle più rilevanti misure di tutela
delle proprie informazioni, e quindi della libertà di poter vivere la
propria vita in linea con i propri principi e non secondo quanto è
imposto da enti terzi, governi o aziende.

In presenza di un ambiente tecnologico avanzato e pervasivo, nel
rapporto tra cittadino e stato, o tra privato e azienda, il primo è in
una posizione di evidente inferiorità. Una inferiorità che la legge
dovrebbe tutelare ma che raramente riesce trattare compiutamente.

Gli attivisti del Progetto quindi utilizzano gli stessi strumenti che
si vuole diffondere; questo non perchè il Progetto stesso tema di
essere illegale, o perchè le persone che lo compongono vogliano
necessariamente nascondere la loro identità, ma per ampliare e
completare le conoscenze di tutti i partecipanti.

In Italia esiste una profonda ed immotivata avversione verso
l'anonimato, correlata per lo più alla natura autoritaria, corporativa
e intimamente anti-democratica della nazione. Altrove è differente.

Ad esempio per oltre 170 anni un grande giornale internazionale come
l'[Economist](http://www.economist.com/blogs/economist-explains/2013/09/economist-explains-itself-1)
ha potuto permettersi, in linea con una tradizione antica come la
stampa stessa, di realizzare una pubblicazione autorevole e
riconosciuta adottando un rigido anonimato per i propri collaboratori.

La Corte Suprema degli Stati Uniti ha in numerose occasioni
riconosciuto il diritto all'espressione del proprio pensiero in forma
anonima in relazione al Primo Emendamento della Costituzione Americana
e ha riconosciuto esplicitamente che, anche attraverso l'uso
dell'anonimato, Internet offre una possibilità molto potente di
permettere una compiuta espressione dei propri diritti civili.

Ma la comunicazione anonima è sotto assedio. Paesi, come il nostro, in
cui la libertà di espressione del proprio pensiero è mal tollerata dai
potenti ancora meno possono accettare che avvenga da qualcuno a cui
non è possibile fare ritorsioni illecite o mafiose, per il semplice
motivo di non poterlo identificare.

Un caso paradigmatico che riassume in sé tutte le caratteristiche del
Progetto è il software GlobaLeaks, il programma open source di
whistleblowing che garantisce l'anonimato forte più utilizzato nel
mondo ed adottato da grandi giornali internazionali come Le Monde,
organizzazioni di tutela dei diritti civili (Amnesty International),
organizzazioni ambientalistiche (Elephant Action League) e altre
decine di siti in tutto il mondo (AfriLeaks, PubLeaks, …).

[GlobaLeaks](http://globaleaks.org) nasce nel 2009 da un gruppo di
attivisti e programmatori che hanno avuto una intensa frequentazione
del Progetto Winston Smith e diviene in breve il riferimento
internazionale nei programmi di whistleblowing. Il programma nasce
quindi dal retaggio culturale del Progetto Winston Smith e viene
realizzato in Italia da un gruppo composito di tecnologi con il
supporto di giuristi che hanno appositamente fondato il
[Centro Hermes per la Trasparenza e i Diritti Civili Digitali](http://logioshermes.org).
Lo stesso Progetto Winston Smith diviene un progetto del Centro
Hermes.

Pur nei suoi pochi anni di vita Hermes lavora un po' in tutto il mondo
per numerosi progetti di adozione di GlobaLeaks (Africa, Olanda,
Francia, Inghilterra, America, Filippine, Messico, Bosnia), ma
(non stranamente) molto poco in Italia, in cui i vari tentativi
stentano a decollare o non hanno una così vasta eco fino ad oggi.

Gioca molto negati

La scelta del nome del protagonista di "1984" di George Orwell vuole
riassumere sia i pericoli del tecnocontrollo telematico e della
censura e manipolazione dell'informazione, che la necessità di agire
per contrastare le spinte che poteri economici e politici hanno sempre
esercitato, senza per questo rinunciare al benessere sociale e
cognitivo che le nuove tecnologie permettono.


Partecipare al progetto non necessariamente significa avere conoscenze
informatiche sofisticate, o doverle per forza acquisire. Anzi, un
particolare interesse è posto nel rendere facilmente fruibili queste
tecniche in modo che possano essere più adottate. Le motivazioni per
partecipare al Progetto possono essere a vari livelli.

Ampliamento culturale, desiderio o necessità di utilizzare strumenti a
tutela della propria privacy, desiderio di contribuire alla
realizzazione di tecnologie o risorse di difesa contro l'invasione del
"Grande Fratello", desiderio di contribuire allo sviluppo del Progetto
stesso, condividendo la conoscenza tecnica, selezionando i software,
usandoli e realizzando documentazione sia per gli utenti finali che a
livello sistemistico.

Se desiderate partecipare al Progetto, vi consigliamo di iscrivervi e
partecipare alla relativa mailing list di e-privacy, e di tentare di
farlo in forma anonimizzata, utilizzando appena possibile remailer
anonimi e firmando digitalmente gli interventi usando pseudonimi.
